---
title: Yarn
layout: post
comments: true
tags: 
category: daj-sie-poznac
description: Nie tak dawno temu pisałem o nieaktualnych zależnościach w projekcie i różnych dziwnych rzeczach, które się wydarzyły, kiedy usunąłem katalog `node_modules` i potem ponownie pobrałem zależności. Przez jakiś czas siłowałem się ze Shrinkwrapem, jednak ostatnio usłyszałem, że z tego typu problemami z zależnościami dobrze radzi sobie Yarn. Spróbowałem i efekt przerósł moje oczekiwania.
---

[Yarn](https://yarnpkg.com/lang/en/) to narzędzie wypuszczone przez Facebooka, Exponent, Google i Tilde, mające być alternatywą dla NPM, a tak w zasadzie będące nakładką na NPM.
Jest to narzędzie względnie nowe, bo nie ma jeszcze wersji `1.0`, a [pierwszy wpis](https://yarnpkg.com/blog/2016/10/11/introducing-yarn/) na blogu projektu, ogłaszający jego upublicznienie, ma datę 11 października 2016.

Postanowiłem spróbować, bo właśnie pracuję nad testami do projektu i kiedy chciałem dołączyć bibliotekę testującą, okazało się, że znów są jakieś błędy podczas instalacji pakietów.
Miałem też nierozwiązane wcześniej problemy z React Toolbox:

1. Nie mogłem korzystać z najnowszego Reacta, bo pojawiał się błąd w zależnościach podczas instalacji pakietów.
1. Etykiety pól tekstowych nie odlatywały w górę, tak jak powinno się dziać w Material Design, tylko zostawały w miejscu i zasłaniały tekst.
1. `IconMenu` pozostawało cały czas rozwinięte i nie dało się, ani kliknąć na którąkolwiek z pozycji, ani zwinąć tego menu.

Przesłonięte pola tekstowe wyglądały tak:

![Błąd formularza](/assets/img/posts/react-toolbox-input-bug.png)

A wszystko pojawiło się wtedy, kiedy wyczyściłem katalog `node_modules` i zainstalowałem od nowa zależności.
Wtedy wprowadziłem do projektu Shrinkwrapa, aby zablokować część wersji pakietów i żeby można było zainstalować zależności i uruchomić projekt (opisałem to [tutaj](http://dzikowski.github.io/daj-sie-poznac/2017/05/14/nieaktualne-zaleznosci/)).
Ciągle jednak nie rozwiązałem pozostałych problemów z React Toolbox, a spędziłem naprawdę sporo czasu na bezowocnych poszukiwaniach.

Kilka dni temu usłyszałem, że Yarn lepiej sobie radzi z zależnościami niż NPM w spółce ze Shrinkwrapem.
Pomysł spróbowania Yarna dojrzewał w mojej głowie od tamtego czasu, ale obawiałem się, że przestawienie się to będzie coś trudnego, że będę musiał przebudować część konfiguracji projektu i radzić sobie z nowymi dziwnymi błędami.
Nic bardziej mylnego -- okazuje się, że cała konfiguracja zostaje taka sama, ten sam `package.json` i skrypty, a zmieniają się tylko polecenia w terminalu, które wywołujesz.

Instalacja przebiegła szybko, nie było żadnych błędów, a interfejs wygląda i działa tak jak powinien.
Bez żadnej dodatkowej konfiguracji, bez żadnego szukania, co poszło nie tak.
Bo wszystko poszło gładko.

![Błąd formularza](/assets/img/posts/react-toolbox-input-ok.png)

Ale bądźmy szczerzy.
To nie Yarn naprawił mi błędy związane z React Toolbox.
Po prostu znów po usunięciu `node_modules` pobrały mi się nowe zależności, w tym najnowsza wersja React Toolbox, która wyszła... właśnie dzisiaj.
Sprawdziłem, jeśli zablokuję wersję React Toolbox na poprzedniej, w Yarnie też będą problemy.
Takie uroki korzystania z niestabilnych zależności.

Niemniej jednak nie wracam już do NPM i pozostanę przy Yarnie.
Trochę dlatego, żeby spróbować, bo do tej pory cały czas korzystałem z NPM.
Trochę dlatego, że wydaje się działać szybciej niż NPM.
A trochę dlatego, że w niego wierzę.

(Polecam jeszcze [ten artykuł](https://www.sitepoint.com/yarn-vs-npm/)).
