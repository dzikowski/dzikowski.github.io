---
title: Continuous Deployment w GitLabie
layout: post
description: |
    Jak pewnie połowa programistów, prowadzę swoje małe projekciki, które być może kiedyś podbiją świat.
    Postanowiłem skonfigurować dla nich proces <em>Continuous Deployment</em> z wykorzystaniem GitLaba.
    W tym poście napisałem trochę o <em>Continuous Integration</em>, <em>Delivery</em> i <em>Deployment</em>, a potem pokazałem, w jaki sposób zrobiłem to dla jednego z moich projektów.
---


Do tej pory korzystałem z BitBucket, którego główną korzyścią (dla mnie) były darmowe prywatne repozytoria (na Githubie taka przyjemność kosztuje 7 dolarów miesięcznie).
Jeśli chodzi o hosting i wdrażanie, to korzystałem z różnych rozwiązań.
Kiedyś z Heroku (świetne na demo, drogie dla wersji produkcyjnych), potem z Dokku na własnym serwerze od Digitalocean (w rozsądnej wersji 10 dolarów miesięcznie).
Jedną aplikację mam na Google App Engine, a inną wrzucam bezpośrednio na VPS (przez SCP).

Dla Heroku i Dokku _Continuous Deployment_ jest proste.
Po prostu wrzucam zmiany do repozytorium do _master branch_ i na serwerze wywoływane jest budowanie aplikacji, a zbudowana aplikacja staje się wersją produkcyjną.
W Google App Engine to kwestia wywołania dodatkowego polecenia, które wrzuca nową wersję aplikacji na serwer.
Wrzucanie przez SCP jest podobnie pracochłonne, a pewnie przeczy większości dobrych praktyk.

W zasadzie Heroku i Dokku dają to, co chciałem osiągnąć.
Wystarczy zrobić _push_ do repozytorium, a na serwerze buduje się nowa wersja aplikacji.
Gdybym skonfigurował Dokku z Apache2, też pewnie byłoby dobrze, jednak mam wrażenie, że nie miałbym nad całym procesem wystarczającej kontroli.
Poza tym Dokku ciągle jeszcze nie wydaje się rozwiązaniem dojrzałym -- miałem sporo problemów z konfiguracją wtyczek, a część rzeczy się sypała (możesz też zajrzeć na [tę dyskusję](https://news.ycombinator.com/item?id=9054503) na Hacker News).
Słowem -- nie chciałem Dokku.
A Heroku, jak już wspomniałem jest drogie.

Z kolei w firmie, dla której obecnie pracuję, korzystam z Jenkinsa, co jest świetnym rozwiązaniem, bo w Jenkinsie można zrobić wszystko.
Na wszystko są też wtyczki, podobnie dojrzałe i sprawdzone jak sam Jenkins.
Ale Jenkins ma wielką wadę.
Dość dużo czasu trzeba poświęcić na to, żeby go skonfigurować, a także zintegrować z innymi aplikacjiami (np. z repozytorium kodu).
Poza tym wygląd Jenkinsa i UX już dość mocno odstają od bieżących standardów.

W związku z tym wszystkim postanowiłem wypróbować coś nowego, GitLab, który _out of the box_ może dać mi wersjonowanie na Gicie, wbudowany mechanizm CI, _issue tracker_, _code reviews_ i inne ciekawe rzeczy.



_Continuous Integration_, _Delivery_ i _Deployment_
---

Ale zacznijmy od początku.
Pewnie kojarzysz te trzy pojęcia: _Continuous Integration_, _Continuous Delivery_ i _Continuous Deployment_.
Każde z nich znaczy coś trochę innego, ale wszystkie związane są z tym, że proces budowania systemu wywoływany jest automatycznie i często.

![Agile vs iterative](/assets/img/posts/Agile-vs-iterative-flow.jpg)

<p style="text-align:right"><a href="http://blog.martinfenner.org/images/Agile-vs-iterative-flow.jpg">Źródło obrazka</a></p>

Jeśli często wrzucasz zmiany na produkcję, to na pewno te zmiany są mniejsze, niż gdybyś wrzucał je rzadko.
Tym samym trudniej jest coś zepsuć i mniejsze ryzyko, że coś pójdzie nie tak.

Bardzo ważna jest też, jak wspominał niedawno na jednym ze [spotkań](http://evenea.pl/imprezy/biznes-i-przedsiebiorczosc/krakow/microservices--jaroslaw-palka--it-akademia-j-labs-103809/) Jarosław Pałka, możliwość odwrócenia zmian.
Jeśli się okaże, że nowa wersja aplikacji nie działa tak, jak powinna, trzeba cofnąć te zmiany.
I tutaj znów korzystniejsze jest częstsze wypuszczanie wersji, bo łatwiej jest odwrócić mniejsze zmiany niż większe.
A jeśli jeszcze wdrożenie systemu wymaga jakiejś dodatkowej konfiguracji, ustawiania zmiennych środowiskowych, plików konfiguracyjnych, czyli tego, na co wszystkie _Continuous (...)_ patrzą bardzo niechętnie, to życzę szczęścia w odwracaniu dużych zmian -- na pewno będzie potrzebne.

Tak jak wspominałem, mamy trzy podstawowe pojęcia: _Continuous Integration_, _Continuous Delivery_ i _Continuous Deployment_.
Pierwsze z nich oznacza częste włączanie zmian kodu źródłowego do głównego repozytorium, a najczęściej także automatyczne uruchamianie testów w jakimś zewnętrznym środowisku, np. na Jenkinsie.
Dzięki temu można uniknąć sytuacji, kiedy okazuje się, że po miesiącu pracy wrzucamy do repozytorium kod, a po kolejnym miesiącu, kiedy chcemy uruchomić aplikację, okazuje się że ten kod nie współpracuje dobrze z innymi komponentami systemu i spędzamy tydzień, żeby ten problem naprawić.
Ciągle integrujemy, czyli na bieżąco -- i automatycznie -- sprawdzane jest, czy nasze zmiany dobrze współdziałają z całością systemu.

Kolejne dwa pojęcia: _Continuous Delivery_ i _Continuous Deployment_ bywają często mylone.
Różnicę pomiędzy nimi dobrze pokazuje ten obrazek ([źródło](http://blog.crisp.se/wp-content/uploads/2013/02/continuous-delivery-deployment-sm.jpg)):

![Delivery vs deployment](/assets/img/posts/continuous-delivery-deployment-sm.jpg)

Czyli podstawową różnicą jest to, czy na produkcyjną wersję aplikacji zmiany wrzucane są automatycznie, czy też manualnie.
W _Continuous Delivery_ mamy do dyspozycji szereg kolejnych wersji, które przeszły testy i są gotowe na wrzucenie na środowisko produkcyjne.
Mamy też kogoś, kto w razie potrzeby bierze którąś z tych wersji i wrzuca ją na to środowisko.

W przypadku _Continuous Deployment_, kiedy w _master branch_ lądują zmiany, automatycznie uruchamiane są testy, aplikacja jest budowana i wrzucana na środowisko produkcyjne.
Albo np. to automatyczne wrzucanie na środowisko produkcyjne odbywa się zgodnie z jakimś ustalonym harmonogramem.

Ja na potrzeby mojej aplikacji chciałem skonfigurować właśnie _Continuous Deployment_, kiedy mój _push_ do _master branch_ powoduje wrzucenie zmian na środowisko produkcyjne.

Zanim jednak przejdę do mojego procesu, chciałbym polecić kilka linków.
Po pierwsze, [lista dobrych praktyk](https://en.wikipedia.org/wiki/Continuous_integration#Best_practices) _Continuous Integration_ z anglojęzycznej Wikipedii.
[Słowniczek](https://about.gitlab.com/2015/05/18/simple-words-for-a-gitlab-newbie/) z bloga GitLaba, opisujący różne pojęcia, które w CI/CD są często używane, a także pojęcia, które będą ważne z punktu widzenia pracy z GitLabem.
Przyda się, jeśli jeszcze nie pracowałeś z Githubem, Bitbucket, GitLabem, albo inną tego rodzaju platformą.
I jeszcze jeden [artykuł](https://about.gitlab.com/2015/02/03/7-reasons-why-you-should-be-using-ci/) z bloga GitLaba, o tym, dlaczego powinieneś używać _Continuous Integration_.



Co chciałem osiągnąć
---

Aplikacja, dla której chciałem skonfigurować proces _Continuous Deployment_, to mój życiorys online, który przygotowałem specjalnie na potrzeby rekrutacji.
Jest to aplikacja (na razie) bez back-endu, sam interfejs z kilkoma fajerwerkami (AngularJS).
Przygotowałem ją zgodnie z dobrymi praktykami -- wszystkie zasoby są _minifikowane_, dzięki NodeJS i nieocenionemu [Web Starter Kit](https://github.com/google/web-starter-kit).

Zbudowanie takiej aplikacji polega na wywołaniu polecenia `gulp`, dzięki czemu w folderze `dist` lądują przygotowane do publikacji zasoby.
Na początku kod źródłowy wersjonowałem na BitBucket, a dystrybucję aplikacji wrzucałem na VPS z Apache2 przez SCP.
Czyli, żeby opublikować zmiany, musiałem wykonać następujące kroki:

 1. _Commit_ i _push_ kodu źródłowego (konieczne podanie danych autoryzacji do repozytorium).
 2. Wywołanie budowania dystrybucji aplikacji (`gulp`).
 3. Wyczyszczenie na VPS aktualnej wersji aplikacji (konieczność zalogowania na serwer).
 4. Wrzucenie nowej wersji dystrybucji na serwer (znów konieczne podanie danych logowania do serwera).

W przypadku, gdy jakieś zmiany chciałbym cofnąć, musiałem cofnąć zmiany w repozytorium, a potem znów wykonać kroki od 2-5.

Można się spierać, że część tych czynności można by usprawnić bez wprowadzania _Continiuous Deployment_, na przykład automatyczne logowanie do serwera (klucz SSH), jednak ja zamiast usprawniać ten proces, postanowiłem wprowadzić nowy, w którym nie musiałbym sam wywoływać budowania dystrybucji aplikacji, ani samodzielnie zamieszczać danych na serwerze.
Wszystko miało ograniczyć się tylko do pierwszego kroku.



Moje _Continuous Deployment_
---

Ostatecznie moje rozwiązanie wykorzystuje [GitLaba](https://gitlab.com) i znaleziony na Githubie projekt [Git-Auto-Deploy](http://olipo186.github.io/Git-Auto-Deploy/).
Mam trzy serwery.
Na jednym z nich zainstalowany jest sam GitLab, czyli tam znajduje się repozytorium kodu, a także konfiguracja procesu _Continuous Integration_ w GitLabie (każdy plik z konfiguracją znajduje się w samym projekcie, zgodnie z [konwencją GitLaba](http://doc.gitlab.com/ce/ci/quick_start/README.html#create-projects-configuration---.gitlab-ci.yml)).
Na drugim zainstalowany jest [GitLab Runner](https://gitlab.com/gitlab-org/gitlab-ci-multi-runner), który odpowiada za budowanie aplikacji.
Trzeci serwer to wreszcie środowisko produkcyjne z Apache2.

![Kafka consumer group](/assets/img/posts/gitlab.svg)

  1. Cały proces rozpoczyna się w momencie, kiedy w lokalnym repozytorium wywołuję `git push` do gałęzi `master` repozytorium na serwerze, na którym jest GitLab.
  
  2. GitLab w momencie zmiany repozytorium informuje GitLab Runnera, że należy zbudować projekt.
  
  3. GitLab Runner uruchamia przygotowany przeze mnie kontener Dockera z zainstalowanymi NodeJS i Git.
  
  4. W tym kontenerze wywołana jest aktualizacja plików źródłowych (`git pull`), następnie samo zbudowanie źródeł i przygotowanie folderu z dystrybucją (wygenerowany przez `gulp` folder `dist`).
     Potem uruchamiany jest przygotowany przeze mnie skrypt, który klonuje z serwera z GitLabem repozytorium z wersjami produkcyjnymi aplikacji (`git clone`) i aktualizuje to repozytorium nową dystrybucją.
     Zmiany są wysyłane na serwer z GitLabem (`git push`).
  
  5. Na projekt, w którym znajduje się zbudowana aplikacja (wersje produkcyjne), założony jest tzw. [Git web hook](https://gitlab.com/gitlab-org/gitlab-ce/blob/master/doc/web_hooks/web_hooks.md).
     Kiedy coś w repozytorium zostanie zmienione, wysyłane jest zapytanie HTTP do mojego serwera produkcyjnego.

  6. Na serwerze produkcyjnym jest uruchomiony [Git-Auto-Deploy](http://olipo186.github.io/Git-Auto-Deploy/), który nasłuchuje _Git web hooków_ na określonym porcie.
     W momencie, kiedy taki _hook_ do niego dojdzie, wywołuje aktualizację dystrybucji aplikacji (czyli `git pull` na repozytorium z wersjami produkcyjnymi).
     Ponieważ to właśnie aktualizowane pliki są serwowane przez Apache2, zmiany od razu są widoczne na produkcji.

Podczas konfiguracji tego procesu musiałem zadbać o kilka rzeczy, a przede wszystkim o bezpieczeństwo komunikacji.
Po pierwsze mogę zmienić kod źródłowy aplikacji i wysłać zmiany do repozytorium .
Aby było bezpieczniej, sam proces budowania aplikacji wywoływany jest na innym serwerze niż GitLab.
To wszystko jest jak najbardziej OK.

Nieco słabszym rozwiązaniem, z punktu widzenia bezpieczeństwa jest to, że kontener Dockera może zmodyfikować jedno z repozytoriów na GitLabie.
Jednak jest do tego przeznaczony specjalny użytkownik, a jego dane autoryzacji są zaszyte w kontenerze Dockera i nie są nigdzie przesyłane (oprócz samej autoryzacji na GitLabie).
Poza tym można wymusić konieczność akceptacji zmian przez innego użytkownika (wtedy jednak przechodzimy z _Continuous Deployment_ na _Continuous Delivery_).

I wreszcie serwer produkcyjny nasłuchuje jedynie zmian konkretnego repozytorium na GitLabie.
Nawet jeśli w jakiś sposób _Git web hook_ zostanie sztucznie wywołany, to jedyna rzecz, jaka może się wtedy przydarzyć, to pobranie najnowszej wersji repozytorium.


Is It Worth the Time?
---

Skonfigurowanie tego wszystkiego, razem z instalacją dwóch serwerów na GitLaba, zajęło mi dwa dni, co wydaje się wcale nie takim dużym nakładem na stworzenie procesu _Continuous Deployment_, który może nie jest gotowy do zastosowania na większą skalę, ale działa i jest w miarę bezpieczny.
Teraz od momentu wywołania `git push origin master` na lokalnym komputerze do pojawienia się zmian na produkcji mija 45 sekund.
A ponieważ sam pracuję na pełen etat, muszę dbać o to by rozwijać moje małe projekciki szybko, robić dużo małym nakładem czasu.
Dlatego skonfigurowałem sobie tego rodzaju _Continuous Deployment_ i liczę na to, że się [zwróci](https://xkcd.com/1205/).

Swoją drogą wydaje mi się, że korzystanie z nowych, a nie ciężkich i _sprawdzonych_ rozwiązań we własnych projektach wynika nie tylko z tego, że chcemy się nauczyć czegoś nowego, ale też z tego, że chcemy coś robić _szybko_.
Ale to już inna historia.

